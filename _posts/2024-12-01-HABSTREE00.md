---
title: "HABSTREE - Úvod - Krutá smršť přednášek"
images:
  - "/assets/img/habs/habs.svg"
---

Víkend se nachýlil a já vzhledem ke své lokální a pravděpodobně časově velice omezené existenci bych chtěla přidat ještě jeden příspěvek. Právě jsem se totiž vrátila ze super víkendové akce, která se jmenuje [Krutá smršť přednášek](https://ksp.mff.cuni.cz/akce/smrst/) a pořádá ji Korespondenční seminář z programování, jmenovitě za tento seminář především [Honza](https://blackblog.cz/about/). Musím říct, že je to fakt super akce, u které jsem moc ráda, že existuje. Člověk se tam potká s fajn lidmi, poslechne si něco zajímavého, protože leckteří fajn lidé mají i co říct. Akce se tedy primárně zaměřuje na matfyzácká (zejména informatická a matematická) témata, ale protože matfyzáci (ať už současní, bývalí nebo budoucí) jsou často lidé zvláštní a všestranní, tak se občas vyloupnou i témata velice nematfyzácká.

A s jedním poměrně nematfyzáckým tématem jsem se tam letos vypravila i já.

Moje přednáška se jmenovala [Procházka po habsburském rodokmenu](https://ksp.mff.cuni.cz/akce/smrst/2024/prednasky.cgi#HABSTREE). Já sice nejsem vůbec historik, jenom nadšený amatér, ale byť nemám nastudováno, tak mám aspoň naprokrastinováno. A to hodně. Jednou takovou prokrastinací na období, kdy člověk nezvládá dělat nic rozumně produktivního, u mě bylo hrabání se v rodinných vztazích rodu Habsburků (později Habsbursko-Lotrinského), protože je to záležitost místy až téměř neuvěřitelná. A tak jsem se chtěla s výsledky tohohle hrabání se pochlubit. A mimo jiné proto, že pravděpodobně z přednášky nebude kvůli technickému problému kompletní záznam, tak jsem se rozhodla, že se podělím zde, několik lidí se totiž tvářilo, že kdyby paralelně nebyly přednášky, na které se těšili opravdu hodně, tak by rádi přišli, takhle se ale "jen" těší, až si přednášku pustí.

Přednáška je dělaná opravdu z pohledu nadšeného amatéra, takže pokud budou v textu chyby nebo nepřesnosti, nebo bude místy zjednodušený a zkratkovitý, tak mi to prosím odpusťte, dělám co umím a co můžu. Jen se chci podělit o to, co jsem se sama dozvěděla a připadalo mi to zajímavé.

A protože to všechno sepsat bude asi náročný úkol (protože na přednášku si člověk tak jako připraví podklady a ilustrace, ale celé věty naběhnou až na místě), rozhodla jsem se, že z toho udělám tak trochu seriál na pokračování - uvidíme, jak dlouho mi to vydrží. Text, který bude servírován, bude (podle toho jak si to pamatuji) co nejvěrnějším obrazem toho, jak jsem to přednášela, občas doplněn o připomínky nebo odpovědi na dotazy z publika. Zároveň do textu vložím jako obrázky slajdy, které jsem při prezentaci využila. A protože na nich jsou obrázky, které nejsou moje, tak vždycky na závěr dílu přidám jednak zdroje, odkud jsem čerpala informace, jednak odkazy na zdroje obrázků.

Zde v úvodu bych chtěla přidat ještě rekvizitu, kterou jsem si vyrobila, protože na přednášku s názvem Procházka po habsburském rodokmenu by bylo asi vhodné mít habsburský rodokmen. Toto je verze, kterou jsem dala dohromady v co největší správnosti a úplnosti, ke které jsem se dokázala dostat. Je to skutečně mamutí dílo, a to jak co do obsahu, tak do fyzické velikosti, s sebou jsem měla vytištěný na papíře dohromady velikosti A0 a stejně to bylo málo. Používala jsem ho na přednášce tak trochu jako mapu, abychom se orientovali v tom, kde se právě procházíme. Právě kvůli velikosti je ale možné, že v něm budou občas třeba překlepy nebo drobné chybky, protože už takhle to bylo opravdu obtížné uhlídat. Pokud někdo na nějakou takovou narazí, byla bych moc vděčná, kdyby mi to dal nějak vědět.

Takže nyní prosím o pozornost pro hlavní hvězdu přednášky:

[![HABSTREE](/assets/img/habs/habs.svg)](/assets/img/habs/habs.svg)

(pozn. Omlouvám se za pravděpodobné pomalé načítání, ale obrázek má 21.5 MB a když se ho pokusím jakkoli zmenšit, přestane fungovat čitelnost)

V následujícím příspěvku přednáška už konečně vypukne, je na co se těšit!

Prosím, následujte mě na procházku.
