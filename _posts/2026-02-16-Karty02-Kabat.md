---
title: "Adventní kalendář - Kabát Franze Reichelta"
---

<!--begin_excerpt-->
Po dvou týdnech se opět vracím s novým okénkem adventního kalendáře.
A tentokrát s kartičkou odkazující se na historickou událost, která byla sice krátká,
zato pro zúčastněného intenzivní.
<!--end_excerpt-->

Je čtvrtého února 1912, něco málo přes dva měsíce před poslední plavbou lodi Titanic, a v prvním patře Eiffelovy věže se rozcvičuje třiatřicetiletý krejčí, vynálezce a rodák ze Štětí Franz Reichelt. Na sobě má jako kabát oblečeno něco, co připomíná napůl složený stan, ale většina tyček tomu chybí. Za přítomnosti kameramana vyleze na stoličku, pak dá jednu nohu na zábradlí 57 metrů nad zemí, chvíli se odhodlává, možná přemýšlí, jestli ti, co mu říkali, že měl prvně testovat svůj vynález na figuríně, měli pravdu. Když on to zkoušel a nefungovalo to! Ještě chvíli váhá, ale pak se vrhne dolů, až za ním jeho kabát vlaje. Stihne se rozevřít jako padák?

Bohužel se ukázalo, že jeho vynález byl možná lepší kabát než padák. Franz Reichelt se zřítil a plnou rychlostí dopadl na zem, až po něm zůstala v hlíně díra.

Ne všechny vynálezy bývají úspěšné, ne všechno vždycky vyjde tak, jak si člověk představoval.
Jenže to je holt život. Nebo naopak už není. 

{% strip %}
![02](/assets/img/kalendar25/02.jpg)
{% endstrip %}

"Ale počkat!" říkáte si možná, "_nahoře s Franzem Reicheltem byl přece kameraman!_" - a všimli (by) jste si dobře, skutečně, celá tahle scéna byla natočena a dokonce se zachovala. Můžete si ji pustit na [YouTube](https://youtu.be/FBN3xfGrx_U?si=ICKt7K2M4oQWPSu4), stejně jako video z [Horrible Histories](https://youtu.be/2-8F5da1Ofo?si=pGhmE8XqlRiGpYrR), které mě vlastně k celé téhle kartičce úplně původně inspirovalo.

To by bylo pro dnešek všechno. Na další kartičku se můžete těšit opět za dva týdny.
