---
title: "Barvičky - avokádo"
images:
  - "/assets/img/barvy/avo01.jpg"
  - "/assets/img/barvy/avo02.jpg"
  - "/assets/img/barvy/avo03.jpg"
  - "/assets/img/barvy/avo04.jpg"
  - "/assets/img/barvy/avo05.jpg"
  - "/assets/img/barvy/avo06.jpg"
  - "/assets/img/barvy/avo07.jpg"
  - "/assets/img/barvy/avo08.jpg"
  - "/assets/img/barvy/avo09.jpg"
  - "/assets/img/barvy/avo11.jpg"
  - "/assets/img/barvy/avo13.jpg"
---
Dneska se podíváme na to, co všechno dokážeme dostat z avokáda. Avokádo určitě zná každý jako potravinu, něco, co můžete sníst jako svačinu, udělat si z toho na večeři třeba pomazánku nebo to přidat jako přísadu do salátu, ale to je asi ta nejmíň zajímavá část avokáda. 

![avo_01](/assets/img/barvy/avo01.jpg)

Další zajímavá věc, co se s avokádem dá dělat, je pěstovat ho. Avokádo se naštěstí dá zasadit poměrně snadno a poměrně snadno se dá i pěstovat. Aktuálně mám na stole deset avokádových pecek od silvestrovské večeře, které už začínají vypadat nadějně.

![avo_02](/assets/img/barvy/avo02.jpg)

Když sníte avokádo, stačí do pecky (čistě umyté) napíchat párátka tak, aby když ji dáte do vody, byla u hladiny (tak, aby nebyla u dna, ale aby nevisela nad hladinou) - když jsou pecky částečně zanořeny pod vodu, některé vzklíčí. Tady jsou příklady nejnadějnějších, které jsou pod vodou necelé dva měsíce: 

{% strip %}
![avo_03](/assets/img/barvy/avo03.jpg)
![avo_04](/assets/img/barvy/avo04.jpg)
{% strip %}

Už jsem jednou takhle pěstovat zkoušela a vyrostlo mi avokádo do necelého půl metru, ale potom bohužel umřelo, pravděpodobně žízní. Až budu mít fotky těchhle, přidám je sem, nebo připíšu pokračování.

Co ale dělat, když máte budoucích stromů na stole už příliš, ale je vám líto zbytky vyhodit? 
Kdysi jsem viděla video, kde slečna dělala z avokáda knoflíky, tak jsem to přirozeně musela zkusit taky. Bohužel, první pokus nevyšel, protože jsem si neuvědomila, že pecka z avokáda je přirozeně rozdělená na dvě poloviny (to mi mělo dojít z toho, jak vypadají ty naklíčené), takže jsem pecky nakrájela napříč. Když pak knoflíky vyschly, rozpadly se na kousky. Podruhé už jsem si to ohlídala. Pokud berete pecku ještě čerstvou, je dost měkká, aby šlo nakrájet ji na plátky ostrým nožem. Taky knoflíkové dírky jdou vyvrtat nůžkami. 
Knoflíky mám zatím ve fázi, že jsou nakrájené a "vyvrtané", budu je ještě brousit a lakovat, až vyschnou a ztvrdnou. 

![avo_05](/assets/img/barvy/avo05.jpg)

Poslední část, kterou jsme zatím nevyužili, je šlupka a zbytky pecek (piliny z dírek, knoflíkové zmetky, divně protáhlé pecky...). Tady jsem si chtěla vyzkouet něco, o čem jsem někde četla, ale nevěřila jsem tomu, že to bude fungovat. A čekalo mě překvapení. 

Čas od času jsem i dřív experimentovala s přírodním barvením látek, taková ta klasika - oříškové šlupy, borůvky atd., ale avokádo jsem zatím nezkoušela. Kdyby se mě někdo zeptal, jakou barvou bude mít látka vyvařená v něčem, co má tmavě zelenou nebo hněda šlupku, světle zelené maso (které ale není dobrý nápad přidávat!) a žlutohnědou pecku, tak bych si tipla, že nějakou zelenou nebo hnědou, něco takového "přírodního". Ale protože jsem si něco předtím přečetla, tak jsem nebyla přkvapená tím, že to tyhle barvy nejsou, ale jenom tím, že internet měl pravdu. 
Naházela jsem tedy kousky nakrájených pecek a pečlivě umyté šlupky do horké vody. Přečetla jsem si, že by se voda neměla vařit klokotem, tak jsem to držela podobně jako slepičí vývar kolem varu. 

![avo_06](/assets/img/barvy/avo06.jpg)

Někde jsem si přečetla, že čím déle se nechá směs na plotně, tím sytější barva bude, takže jsem nakonec skorovařila asi dvě hodiny. 

Takhle vypadala látka bezprostředně po ponoření: 

![avo_07](/assets/img/barvy/avo07.jpg)

Takhle po půl hodině: 

![avo_08](/assets/img/barvy/avo08.jpg)

A takhle po přibližně hodině a půl: 

{% strip %}
![avo_09](/assets/img/barvy/avo09.jpg)
![avo_10](/assets/img/barvy/avo10.jpg)
{% endstrip %}

Když jsem látku vytáhla a vymyla, nechala jsem ji uschnout. 

{% strip %}
![avo_11](/assets/img/barvy/avo11.jpg)
![avo_12](/assets/img/barvy/avo12.jpg)
{% endstrip %}

Výsledek (už focený za denního světla) pak nakonec ztratil vyschnutím míň barvy než jsem čekala. A ano, avokádo opravdu obarví látku na růžovo! 

![avo_13](/assets/img/barvy/avo13.jpg)

V experimentování tímhle způsobem plánuji určitě pokračovat. Jednak mi přijde, že je hezká myšlenka využít celou věc a ne jen to, co člověk sní, jednak takovéhle barvení je vlastně na půl cesty k tomu cítit se jako čarodějnice nad kotlíkem. 
