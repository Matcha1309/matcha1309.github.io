---
title: "HABSTREE - Galerie předků - Deadly duo"
images:
  - "/assets/img/habs/habsburk_24.png"
  - "/assets/img/habs/habsburk_24a.png"
 
---

> ### pozn.:
> Toto je co nejbližší přepis přednášky, která proběhla 30.11. na [Kruté smršti přednášek](https://ksp.mff.cuni.cz/akce/smrst/) doplněný o to, co se nestihlo nebo by se nevešlo,
> proto je jazyk a celková forma velmi neformální. Zároveň bych chtěla připomenout, že nejsem historik,
> jen nadšený amatér. Pokud najdete něco, co vám připadá nepřesné nebo dokonce nepravdivé,
> prosím, [dejte mi vědět](mailto:matcha1309@hotmail.com).

<!--begin_excerpt-->

Vítejte v Galerii předků. Dnes se podíváme na pár, který nadělal neúmyslně mezi Habsburky pěknou paseku. Zatáhly se totiž do rodiny geny, které by nikdo nikomu nepřál. Zároveň ale se tenhle pár vyskytoval opakovaně ve vývodu z předků tolikrát u každého jedince, že tyhle geny se nedaly rozředit ničím a nikým. 
Řeč je samozřejmě o páru Filip I. Sličný a Johana Aragonsko-Kastilská, známější ale jako Johana Šílená. 

<!--end_excerpt-->

![habs_24](/assets/img/habs/habsburk_24.png)

Filip I. Habsburský byl možná posledním Habsburkem, kterému neironicky říkali Sličný. Byl to jediný syn (a jedno ze dvou dětí) císaře Svaté říše římské Maxmiliána I., který ho oženil s (tehdy ještě teprve potenciální) dědičkou spojených království Kastilie a Aragonu (dnešní Španělsko, proto tomu budu pro zjednodušení dál říkat). Byla to dokonce dvojitá svatba ("výměna nevěst"), takových ještě uvidíme. 

![habs_24a](/assets/img/habs/habsburk_24a.png)

Johana (nebo taky Jana) byla dcera Ferdinanda Aragonského a Isabely Kastilské - páru, který mimo jiné spojil Španělsko, nebo taky vyslal Kryštofa Kolumba směrem na západ. Taky byla po smrti svého bratra Jana (a zároveň manžela své švagrové) dědičkou Španělska. A bohužel krom toho všeho taky pravděpodobně schizofrenička nebo něco podobného. 

Schizofrenie je psychotická porucha, která se projevuje spoustou nepříjemných až ohrožujících příznaků, od halucinací (vidí a slyší věci) a bludů (lidově "paranoia", utkvělé představy) nebo zmatenosti a sociálních obtíží (až neschopnost komunikace) přes zdánlivě nelogické (potenciálně agresivní) chování až po úplnou ztrátu kontaktu s realitou. Často se střídají klidnější období s "atakami" - horšími obdobími, záchvaty.
Tato nemoc je dědičná, resp. dědí se předpoklady (pokud rodiče a prarodiče byli schizofrenici, tak je velká pravděpodobnost - ne jistota! - že jejich dítě bude rovněž schizofrenik), nicméně dědičné přdpoklady nestačí - nemoc často propuká v dospívání nebo v dospělosti, po vystavení spouštěči. Spouštěčem může být ledacos - drogy (alkohol, marihuana, psychotika, ...), nebo i třeba trauma nebo nadměrná psychická zátěž. 

Johana nejspíš zdědila nějaké drobné dědičné předpoklady (pravděpodobně pobabičce z matčiny strany), které by samy o sobě asi nestačily. Jenže jako (dnes bychom řekli, že zdravě) pochybující teenager si nejspíš dovolila přemýšlet o různých věcech včetně náboženských otázek. Bohužel její ultrakatolická matka se dozvěděla podrobnosti a rozhodla se, že si to s dcerkou vyřídí. A tím nemyslím to, že by Johaka dostala zaracha a zákaz na televizi (ne že by ji měli), tím myslím mučení. Jakože mučení v mučírně, ne že dostala párkrát na zadek. Koneckonců, máme patnácté století! 

Nicméně tohle nebyla překážka, aby se Johana vdala, koho zajímá počáteční schizofrenie, když je v sázce Španělsko. Filip a Johana se vzali a po smrti Johaniny matky vládli její části Španělska. 

Johana byla nejspíš bláznivě (pun intended) zamilovaná do Filipa. Zároveň ale byla neustále přesvědčená, že ženský jejího Sličnýho manžela furt očumují (což těžko říct) nebo že její Sličný manžel ji neustále podvádí (což nejspíš dělal). Taky se ale pokoušela spoluvádnout, což její otec a její manžel (dobově poplatně) nenesli úplně dobře, tak prohlásili že Johana není způsobilá vládnout (prokrista, vždyť jí hrabe!), a tak ji začali odstavovat. Ale i když její stav nestačil na to, aby byla královna, furt to bylo dost na to, aby byla matka. Definitivně byla za šílenou a neschopnou vlády prohlášena, když byla po šesté těhotná. 

Když potom zemřel Filip, Johana, která už tou dobou žila stranou společnosti, se definitivně zbláznila. Vypráví se takov hororstorky o tom, jak spala vedle svého mrtvého manžela, jak když umřel, nechala ho převézt po tmě (aby na něj ženský nekoukaly) do kláštera, do kterého sama vstoupila, aby mohla ležet na jeho hrobě, ze kterého se odmítala hnout. Tohle je pravděpodobně ne úplně pravda, je to minimálně zveličené. Navíc Johana do kláštera nevstoupila, ale byla tam "jen držena v izolaci". S tím tělem to taky bylo trochu jinak, byl sice několikrát přenesen, ale nakonec ale skončil vedle své manželky, která zemřela v izolaci, kde jí společnost dělala jen nejmladší dcera, která se narodila jako pohrobek (po smrti otce). Ke konci života se o nemocnou Johanu starali při nejmenším pochybně, a to i na tehdejší dobu. 

Ale zpět k rodokmenu a k významu Filipa a Johany pro něj. 

Dohromady spolu měli Filip s Johanou šest dětí. A každý Habsburk po nich byl potomkem některého z těchto dětí, každý Habsburk od začátku šestnáctého století (resp. od roku 1498, kdy se narodila jejich nejstarší dcera) má v předcích Johanu Šílenou a Filipa Sličného. Tihle dva jsou takové hrdlo v rodokmenu. 
Dokonce jeden ze způsobů počítání, jak moc je někdo Habsburk, co jsem potkala, je počítání, kolikanásobně se ve vývodu z předků vyskytnou tihle dva. Přesně jako jsem to udělala u Karla II. Španělského v [jednom z předchozích dílů](https://matcha1309.github.io/HABSTREE01/), kde jsem o nich mluvila. 

Zároveň od synů Filipa a Johany dál pokračují dvě základní větve Habsburského rodu. 
Karel V. si vzal svou nevlastní neteř (jeho sestra byla macecha jeho nevěsty), která byla zároveň jeho sestřenicí (její matka byla sestra jeho matky). Ti dva spolu založili španělskou větev Habsburků. 
Karlův bratr Ferdinand si vzal Annu Jagellonskou a od nich dál pokračuje rakouská větev Habsburků. Mimochodem, tenhle sňatek (ze kteréh ovzešlo něco jako třináct dětí, kterých se spousta dožila dospělosti) byl opět "výměnou nevěst", protože Ferdinandova sestra Marie se vdala za Ludvíka Jagellonského, bratra Anny. A na základě téhle výměny se Habsburkové "definitivně uhnízdili" v Českých zemích. 

![habs_24b](/assets/img/habs/habsburk_24b.png)

A proč jsem je na začátku nazvala Deadli duo? Protože psychického zatížení a sklonů k psychickým nemocem, které do rodiny byly Johanou zavlečeny, už se kvůli vzájemným sňatkům (mezi jejími potomky navzájem) nezbavili, a to minimálně několik staletí. 


Příště se podíváme na další takové "hrdlo" v rodokmenu a jak sňatek (Ne)Habsburka s Habsburkovnou zachránil rod, ale znemožnil jiné než příbuzenské sňatky na další více než století. 


...POKRAČOVÁNÍ PŘÍŠTĚ...


> ### Zdroje obrázků:
> - [Filip Sličný](https://commons.wikimedia.org/wiki/File:P%C5%99emyslovci_erb.svg#)
> - [Johana Šílená](https://commons.wikimedia.org/wiki/File:Juan_de_Flandes_003.jpg#/media/Soubor:Juan_de_Flandes_003.jpg)
> - [Filip Sličný](https://commons.wikimedia.org/wiki/File:Anonymous_-_K%C3%B6nig_Philipp_I._der_Sch%C3%B6ne_(1478-1506)_,_Brustbild_-_GG_4449_-_Kunsthistorisches_Museum.jpg#/media/Soubor:Anonymous_-_K%C3%B6nig_Philipp_I._der_Sch%C3%B6ne_(1478-1506)_,_Brustbild_-_GG_4449_-_Kunsthistorisches_Museum.jpg)


> ### Informační zdroje:
> - [Schizofrenie](https://www.drmax.cz/clanky/schizofrenie-priznaky-priciny-a-lecba)
> - [Johana Šílená](https://cs.wikipedia.org/wiki/Jana_I._Kastilsk%C3%A1)
> - [Filip Sličný](https://cs.wikipedia.org/wiki/Filip_I._Kastilsk%C3%BD)
> - [Filipův hrob](https://cs.wikipedia.org/wiki/Kr%C3%A1lovsk%C3%A1_kaple_v_Granad%C4%9B) 
> - [Habsburkové - Hamannová](https://www.databazeknih.cz/knihy/habsburkove-zivotopisna-encyklopedie-87877)
> - [Toulky českou minulostí - veletrůn vs. genetika](https://dvojka.rozhlas.cz/509-schuzka-veletrun-versus-genetika-7942878)
> - [History Tea Time with Lindsay Holiday - PROSÍM BRÁT S REZERVOU](https://www.youtube.com/watch?v=Ke1F-IRMeWA)
